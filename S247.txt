عام انتخابات میں جماعت اسلامی کو بدترین شکست ہوئی، بیشتر حلقوں میں جس طرح جماعت کے امیدواروں کی ضمانتیں ضبط ہوئیں، اس پر پارٹی میں شدید ردعمل ہوا الیکشن کی حکمت عملی پر کڑی تنقید ہوئی کہ وقت پر مناسب فیصلے نہ کرنے کے باعث سیاسی اتحاد بھی نہ بن پایا اوراکیلے رہ کر بھی پرفارم نہ کیا گیا جماعت کے اندر ہر سطح پر یہ سوچ ابھری کہ اب بڑے پیمانے پر تبدیلیاں لائی جائیں، نئی حکمت عملی بنائی جائے اور کچھ ہٹ کر سوچا جائے مصر، ترکی اور تیونس وغیرہ میں اسلامی جماعتوں کی انتخابی کامیابی نے بھی یہ سوچ پیدا کی کہ جماعت اسلامی کو بھی نئے تجربے کرنے چاہئیں، مگر یہ بات ہر ایک جانتا تھا کہ اولڈ گارڈز کی مضبوط گرفت اور سید منورحسن کی امارت کے دوران ایسا کرنا ممکن نہیں کراچی میں الیکشن ڈے پر اچانک بائیکاٹ کرنے سے بھی بہت شو ر مچا جماعت کی قیادت پر بہت تنقید ہوئی، کراچی کی قیادت بدلی بھی گئی، سید منور حسن بھی اس غلط فیصلے پر تنقید کا نشانہ بنے پارٹی کے اندر بعض حلقوں میں یہ تاثر بھی تھا کہ سید منور حسن اولڈ گارڈز کو ہٹانے میں ناکام رہے، جماعت کے ایک خیر خواہ صحافی کے بقول وہ ایک چپراسی تک نہ بدل پائے لیاقت بلوچ کو قیم بنانا ان کا پہلا کمپرومائز تھا، ایسے بہت سے کمپرومائز ہوئے سراج الحق کو جتوانے کا ایک مقصد جماعت کے اندر نئی نسل کو آگے آنے کا موقعہ دینا بھی ہے۔
