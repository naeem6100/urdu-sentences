میں جانتاہوں کہ انہیں یہ بات اب بہت آسانی کے ساتھ نہیں سمجھا ئی جا سکتی کہ دین اگر اپنی تہذیبی شناخت سے محرو م ہوجائے تو اس کی حیثیت پھر اس آفتاب کی سی ہوجا تی ہے جو آ سمان پر نمودار تو ہوا؛ لیکن گہرے بادلوں کے پیچھے سے اپنی شعاعیں ہماری زمین تک پہنچانے میں کامیاب نہ ہو سکا... میں مانتا ہوں کہ اسلام کا کوئی لباس نہیں، لیکن مجھے اصرار ہے کہ اسلامی لباس صرف وہی ہے جس کا ارتقا اسلام کے آ غوش میں ہوا ہو میں تسلیم کر تا ہوں کہ اسلام کا کوئی فن تعمیر نہیں لیکن مجھے اصرا رہے کہ وہ فن تعمیرجو اسلام کے بطن سے تولد نہیںہوا، وہ میرے لیے وہ ماحو ل اور وہ فضاکبھی میسر نہیں کر سکتا جس میں اسلام کی خوشبو میرے گردو پیش میں پھیلی ہو ئی محسوس ہو... مجھے ان سب باتوں پر اصرار ہے اور میں پورے پورے یقین کے ساتھ کہتا ہوں کہ اسلام کی جنگ اگر تہذیب کے میدان میں ہار دی گئی تو پھر اسے عقائد اور نظریات کے با ب میں جیتنا بھی بہت مشکل ہو جائے گا... میں صرف فکر مغرب ہی کو نہیں، اس کی تہذیب کو بھی اپنے وجود کے لیے زہر ہلاہل سمجھتا ہوں؛ چنانچہ میں جس طرح اس کے فکری غلبہ کے خلاف نبردآزما ہوں، اسی طرح اس کے تہذیبی استیلا سے بھی برسرجنگ ہوں۔
